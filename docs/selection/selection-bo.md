
**གདམ་གསེས།**

གདམ་གསེས་ནི་ཚོགས་པའི་སློབ་སྟོན་ལྷན་ཚོགས་ཀྱིས་འཚོལ་བྱའི་རིགས། སྐད་རིགས། ཆོས་རྒྱུད། བརྗོད་བྱ། རྩོམ་པ་པོ། ས་གནས། འབྲེལ་འདྲེས་བྱེད་སའི་མི་སྣ་བཅས་འཚོལ་ཞིབ་གཏན་འབེབས་བྱས་རྗེས། ཆེད་དུ་མི་སྣ་བཏང་ནས་ས་གནས་བྱེ་བྲག་པ་དེ་གའི་དཔེ་མཛོད་དང་ཡང་ན་དགོན་པ་གང་རུང་གིའི་
དཔེ་ཆ་ཁག་གི་དཔེ་ཐོ་འམ་དཀར་ཆག་བསྒྲིག་སྟེ་དཔེ་ཆ་རེ་རེའི་རྒྱབ་ཤའི་པར་དང་ མཉམ་སྦྱོར་གྱིས་ཚོགས་པའི་ཨང་ཅན་དཔེ་མཛོད་དོ་དམ་པ་ལ་སྤྲོད་དགོས།

དོ་དམ་པས་ཚོགས་པའི་དཔེ་མཛོད་ནང་ད་སྔ་འབྱོར་ཡོད་མེད་སོགས་ལེགས་པར་བརྟག་སྟེ་གདམ་གསེས་བྱེད་དགོས། ༡༩༩༩ ནས་༢༠༡༦ པར་དུ་ངེད་ཚོགས་པའི་གདམ་གསེས་ནི་བོད་བརྒྱུད་ནང་བསྟན་གྱི་དཔེ་ཆ་ཁག་ཡིན། འོན་ཀྱང་། ༢༠༡༦ ནས་བཟུང་སྐད་རིགས་གཞན་(གཤམ་ནས་ཡོང་རྒྱུ) གྱི་ནང་
བཞུགས་པའི་ནང་བསྟན་དཔེ་ཆ་ཁག་ཀྱང་གདམ་གསེས་ཀྱི་ཁོངས་སུ་བཞག་ཡོད།

**ཨང་ཅན་དཔེ་མཛོད་ཀྱི་དགོས་པ།**

ནང་བསྟན་དཔེ་ཚོགས་ལྟེ་གནས་ནི་དཔེ་མཛོད་ཁང་ཞིག་ཡིན། དེ་ནི་དཔེ་མཛོད་གཞན་ནང་བཞིན་འགན་འཁུར་གཉིས་ཡོད།

**༡ དཔེ་ཆ་ཉར་ཚགས།**

**༢དཔེ་ཆ་འགྲེམ་སྤེལ།**

མི་འདྲ་སའི་ཁྱད་པར་ནི་འདི་ནི་རྩིས་འཕྲུལ་དྲ་ཐོག་དཔེ་མཛོད་ཅིག་རེད། འདིའི་ནང་བདག་པའི་དཔེ་ཆ་རྣམས་ཀྱང་ཨང་བསྒྱུར་བྱས་ཟིན་པའི་ཡིག་ཚགས་རྐྱང་ཡིན། (ཨང་བསྒྱུར་ཡིག་ཚགས་) ཟེར་ཀྱང་ཆོག ཨང་ཅན་ཡིག་ཆ་ཉར་ཚགས་ལས་རིགས་ཐད་ལ་རྒྱལ་སྤྱིས་གཏན་འབེབས་བྱས་པའི་སྒྲིག་རིམ་ཡོད་པ་ལྟར། ང་ཚོས་རྒྱལ་སྤྱིའི་སྒྲིག་རིམ་སྤུས་ཀ་ལེགས་ཤོས་དེ་བདམས་ཡོད། ཨང་བསྒྱུར་བྱེད་དགོས་པའི་དམིགས་ཡུལ་གཙོ་བོ་ནི།

གཅིག ཉར་ཚགས་ཀྱི་སྤུས་ཚད་མཐོ་བ་དང་།

གཉིས། ཁ་པར་དང་རྩིས་འཕྲུལ་གང་ཡིན་ནང་འཆར་སྟོན་ལ་ཐོགས་འགག་མེད་པ་དང་།

གསུམ ཕབས་ལེན་དང་བརྒྱུད་སྐུར་ཐད་ཐོགས་ཞག་མེད་པར་མྱུར་ཚད་མཐོ་བ་བཅས་ཀྱི་ཡོན་ཏན་འཛོམས་ཡོད།

ཚོགས་པའི་ཉར་ཚགས་ཀྱི་ལས་གཞི་འདི་གཙོ་བོ་རྒྱལ་སྤྱིའི་སྒྲིག་རིམ་གཏན་འབེབས་གཞིར་བཟུང་དང་དམིགས་ཀྱིས་ཨ་རིའི་ཧ་ཝར་གཙུག་ ལག་སློབ་ཆེན་དང་མཉམ་འབྲེལ་གྱིས་ཨ་རིའི་རྒྱལ་ཡོངས་བརྡ་འཕྲིན་ཚད་གཞི་སྟངས་འཛིན་ཚོགས་པའི་སྒྲིག་གཞིའི་འགྲོ་སྟངས་ལྟར་བཞག་ ཡོད། འདིའི་སྐོར་ཞིབ་
ཚགས་ཤེས་འདོད་ན་དྲ་བྱང་འདི་ནས་གཟིགས་རོགས། www………..འདི་ནས་ཡིག་ཚགས་ཁོ་ན་ཙམ་མ་ཡིན་པར་སྒྲ་དང་བརྙན་རིས་སོགས་ཨན་ཅན་ཚང་མའི་སྒྲིག་རིམ་གཏན་འབེབས་ལ་གཟིགས་ཐུབ། གཤམ་ནས་ས་བཅད་དྲུག་ལ་བསྒོས་ནས་ང་ཚོའི་དཔེ་མཛོད་ཀྱི་མི་སྣ་དང་ ཁོང་ཚོའི་ལས་རིགས་
ཁག་མཚམས་སྦྱོར་མདོ་བསྡུ་ཞིག་བྱ།

**དཔེ་ཆའི་དབྱེ་བ།**

སྤྱིར་དཔེ་ཆའི་གོ་དོན་གང་ཡིན་ནམ། སྤྱིར་དཔེ་ཆ་ཟེར་བའི་མཚན་ཉིད་དང་དབྱེ་བ་དེའི་ཁྱབ་ཚད་ས་མཚམས་སོགས་ཀྱི་ཐད་ལ་འདི་དང་དེ་ཞེས་ཚད་བཅད་དང་ངེས་གཏན་འཁེལ་ བའི་གཏན་འབེབས་ཤིག་མེད་པར་སྣང་། ང་ཚོའི་བོད་ཀྱི་ཡིག་ཆའི་རིགས་ཀྱི་བྱུང་བ་དང་དེའི་ལོ་རྒྱུས་དེད་ན་དང་ཐོག་རྡོ་ངོས་དང་ཤིང་ ངོས་སུ་བྲིས་བརྐོས་ཅི་རིགས་དང་། དུས་རབས་རིམ་པས་ཡར་རྒྱས་ཕྱིན་པ་དང་བསྟུན་ཟངས་དང་ལྕགས་རིགས་གསེར་དངུལ་སོགས་ ཀྱི་ངོས་སུ་བརྐོ་པ། རིམ་པས་ཤོག་གུ་དང་རས་ཆས་སོགས་ཀྱི་ངོས་སུ་བྲིས་པ་དང་པར་བའི་རིགས་བྱུང་བ་ཞིག་ཡིན།

དུས་རབས་རིམ་འགྱུར་གྱིས་ཡར་རྒྱས་ཕྱིན་པ་དང་འགྲོགས་ནས་དེའི་རིགས་ཀྱི་སྤུས་ཚད་ཇེ་བཟང་དང་སྟབས་ཇེ་བདེ། མཐོས་སྒོ་ཇེ་ཚང་ དུ་སོང་ཡོད། ཐོག་མ་གདོད་མའི་སྐབས་སུ་ཚོགས་པ་དང་མི་སྒེར་རང་རང་གི་བརྗེད་བྱང་འགོད་པ་དང་མི་དང་མིའི་པར་ལ་གསང་བརྡ་སྟོན་ཆེད་ རྡོ་དང་དབྱུག་པ་ཉར་བ་དང་
ཡང་ན་ཕན་ཚུན་སྐུར་བ། ཐ་གུ་ལ་མདུད་པ་རྒྱག་པ་དངོས་པོ་སོ་སོའི་གཟུགས་རིས་ཀྱི་མཚོན་བྱེད་ཉར་བ་སོགས་བྱེད།

དུས་རབས་གང་མཚམ་འདས་རྗེས་མིའི་རིགས་ཀྱི་སྤྱི་ཚོགས་འཕེལ་རྒྱས་ཕྱིན་པ་དང་འབྲེལ་ནས་ཚོགས་སྡེ་སོ་སོའི་པར་ལ་དམག་འཁྲུག་དང་ འཕྲོག་བཅོམ་སོགས་ཀྱིས་མཚོན་པའི་སོ་སོའི་འཚོ་བའི་ཁྲོད་གདོང་ལེན་བྱེད་དགོས་པའི་གནས་སྟངས་གང་མང་ལ་ཕྲད་བཞིན་འཕྲད་བཞིན་མིའི་ རིགས་ཀྱི་ཉམས་མྱོང་
དང་ཐབས་རྩལ་སྣ་མང་ཞིག་ཡར་རྒྱས་ཕྱིན། དེ་དང་བསྟུན་ནས་རྣམ་དཔྱོད་ཅན་གྱི་སྡེས་རིམ་གྱིས་མིའི་འཚོ་བའི་དགོས་མཁོའི་ཆེད་རྨོ་འདེབས་ཀྱི་རིགས་དང་མཁར་གྲོང་གསར་འཛུགས་བྱེད་པ་ཡི་གེའི་མཚོན་པའི་རིག་རྩལ་ཕྱོགས་ཀྱི་དགོས་མཁོ་ཁག་མཐོས་སྒོ་ཇེ་ཚང་ནས་ཇེ་ལེགས་ཇེ་རྒྱས་སུ་བཏང་ཡོད།

སྐབས་སུ་བབས་པ་ཡིག་རིགས་ནི་ཐོག་མར་གཙོ་བོ་བརྗེད་བྱང་འགོད་ཆེད་དང་ལྷག་པར་ཆོས་ཀྱི་ཆོ་ག་དང་རྒྱལ་པོས་རྒྱལ་སྲིད་ས ྐྱོང་སྟངས་དང་འབྲེལ་བའི་སྐོར། ཕན་ཚུན་འཕྲིན་ཡིག་ཁག་ལ་གཙོ་བོ་བཀོལ་འདུག དུས་ཚོད་རིམ་འདས་ཀྱིས་ས་ཕྱོགས་སོ་སོར་ བྱོན་བའི་ཆོས་ཕྱོགས་ཀྱི་མཁས་པ་ཁག་དང་མཚན་ཉིད་
རིག་པ་པ་སོགས་ཀྱི་གཙོས་རིག་ཚན་བྱེ་བྲག་པར་མཁས་པའི་ཚོགས་བྱུང་ཞིང་། ཁྱད་པར་དུ་དུས་རབས་སོ་སོར་བྱོན་པའི་སྐྱེས་ཆེན་སྟོན་པ་སོ་སོའི་སྐྱེས་རབས་ལོ་རྒྱུས་ཁག་དང་བརྩམས་ཆོས་ཕྱག་ལེན་ཁག་ཕྱོགས་ བསྒྲིགས་དང་ཡི་གེར་བཀོད་དེ། དེའི་རྗེས་འཇུག་པས་ཉམས་ལེན་དང་དད་རྟེན་དུ་བཟུང་། དེའི་ཉམས་ལེན་པའི་ཁྱབ་ཚད་ལ་བརྟེན་ནས་ རིམ་གྱི་ཡུལ་ལུང་སོ་སོའི་ནང་ཆོས་ལུགས་གྲུབ་མཐའ་མ་འདྲ་བ་དུ་མ་ཞིག་རིམ་པས་བྱུང་།

སྐབས་སུ་བབས་པ་ངེད་ནང་བསྟན་དཔེ་ཚོགས་ལྟེ་གནས་ཀྱིས་སྟོན་པ་ཤཀྱཱ་ཐུབ་པའི་གསུངས་རྩོམ་རྒྱལ་བའི་བཀའ་འགྱུར་རིན་པོ་ཆེ་གཙོས་པས་རྒྱ་བོད་ཀྱི་མཁས་པ་སོ་སོས་མཛད་པའི་དགོངས་འགྲེལ་དང་བཅས་པ་མི་ཉམས་རྒྱུན་འཛིན་དང་དོ་སྣང་ཅན་ཚོར་ལྟ་བདེ་སྤྱོད་བདེ་ཡོང་ཆེད། དེ་དག་ཚང་མ་འཚོལ་ཞིབ་དང་
བསྡུ་སྒྲིག་ལེགས་པར་བྱས་རྗེས་ཨང་བསྒྱུར་བྱས་ཏེ་རྩིས་འཕྲུལ་ནང་ནང་འཇུག་བྱ་རྒྱའི་ལས་གཞི་འགྲོ་ བཞིན་པ་ཡིན། གོང་བརྗོད་བཞིན་ང་ཚོར་མཁོ་བ་ནི།

**ཤོག་ངོར་པར་བའི་དཔེ་ཆ་ཁག་གི་པར། ༡**

ཡི་གེར་གཏག་ཟིན་པའི་དཔེ་ཆའི་རིགས་ཁོ་ན་ཡིན། ༢ འདི་ལ་(ཨང་བསྒྱུར་ཡིག་ཆ་དང་ཡང་ན་དཔེ་ཆ་དང་ཡིག་ཚགས་) ཀྱང་ཟེར།

**ལས་གཞི་འདི་གལ་ཆེ་བ།**

ལས་རིགས་འདིའི་ངོ་བོ་ནི་ཕྱོགས་གང་ས་ནས་ཧ་ཅང་གལ་འགངས་ཆེ་ཞིང་ད་ལྟའི་དུས་རབས་ནང་མེད་དུ་མི་རུང་བ་ཞིག་ཀྱང་ཡིན། རྒྱུ་མཚན་ནང་བསྟན་རིག་གནས་ཀྱི་ཁྱབ་ཚད་དང་རྗེས་འཇུག་པའི་གྲངས་འབོར།ཡུལ་གྲུ་གང་ལ་མཚོན་ནའང་འཛམ་གླིང་སྤྱིའི་མི་འབོར་དང་ས་གནས་ཀྱི་བརྒྱ་ཆའི་ཚད་གཞི་ངེས་ཅན་
ཞིག་ཟིན་ཡོད་པས་རེད། དེས་ན་ལས་གཞི་འདིའི་མགོ་གཞུག་པར་གསུམ་ལ་བསམ་གཞིག་ནན་ཏན་དང་ཕུགས་རྒྱང་རིང་བོར་དམིགས་ཐུབ་པ་བྱས་ཏེ་དང་པོ་ནས་ལས་ཀའི་གྲལ་སྒྲིག་དང་ལས་རིམ་གྱི་སྒྲིག་གཞི་ཚད་ལྡན་ཞིག་མེད་དུ་མི་རུང་བ་ཞིག་ཡིན། ནང་བསྟན་དཔེ་ཆ་ཁག་ཉར་ཚགས་བྱེད་སའི་དྲ་ཐོག་དཔེ་
མཛོད་འདི་ནི་མ་འོངས་ཕུགས་རྒྱང་རིང་བོར་དམིགས་ཏེ་བོད་བརྒྱུད་ནང་བསྟན་རྗེས་འཇུག་པ་ཚོར་རང་ལ་མཁོ་བའི་དཔེ་ཆ་དག་རྡོག་ཕྲེས་ཚུལ་གྱི་འཁུར་བ་དང་རིན་པ་སྤྲད་དེ་ཉོ་བ་སོགས་གང་ཡང་བྱ་མི་དགོས་པར་དྲ་ཐོག་ནས་རིན་མེད་སྟབས་བདེའི་ངང་ལྟ་ཀློག་དང་ཕབ་ལེན་བྱེད་ཐུབ་པ་ཞིག་ཡོང་བ་དང་། ཆེད་ལས་ཞིབ་འཇུག་པ་ཚོ་ཡང་འགྲོ་སོང་ཕོན་ཆེན་བཏང་སྟེ་ཕྱོགས་ནས་ཕྱོགས་བརྒྱུད་དེ་འགྲོ་མི་དགོས་པར་དྲ་ཐོག་དཔེ་མཛོད་འདི་བརྒྱུད ་ནས་བོད་ཀྱི་རྩོམ་རིག་བརྩམས་ཆོས་ཁག་དང་དེ་དག་གི་བྱང་བ་ལོ་རྒྱུས་དང་བཅས་པ་ཁུངས་བཙུན་རང་བཞིན་ཞིག་མཁོ་སྤྲོད་བྱེད་ཐུབ་ན་ངེད་ ཚོགས་པའི་ཉུང་དགོས་འགྲུབ་པ་རེད། རྒྱུ་མཚན་དེའི་ཕྱིར་ང་ཚོས་བརྩམ་ཆོས་རེ་རེ་དང་དེའི་བྱང་བ་གནས་ཚུལ་ཁག་ཁ་གསལ་ཁུངས་ཐུབ་ཅིག་འཚོལ་སྒྲུབ་བྱེད་རྒྱུར་འབད་བཞིན་ཡོད།

**དཔེ་ཆ་ངོས་འཛིན་དང་ཞིབ་འཇུག**

ང་ཚོས་ཉར་བྱའི་དཔེ་ཆ་རེ་རེ་བྱས་ཏེ་དེ་ལ་ཉར་བྱའི་རིན་ཐང་ཡོད་དང་མེད་རྟོག་ཆེད། དེའི་རྩོམ་པ་པོའི་ལོ་རྒྱུས་དང་དེའི་སྤུས་ཚད། དཔེ་བསྐྲུན་གྱི་བརྒྱུད་རིམ་དང་དེའི་གནས་ཚུལ། པར་ཐེངས་དུ་སོང་། པར་མ་མ་འདྲ་བ་ག་ཚོད་ཡོད་མེད། པར་མ་རེ་རེའི་རྒྱབ་ཤ་དང་པར་ཐེངས་ རེ་རེའི་ནང་གི་འགྱུར་བ་གང་སོང་། གལ་ཏེ་འགྱུར་བ་སོང་ན་དེའི་པར་ཐེངས་ཆ་ཚང་ཉར་དགོས་མིན་དང་། གལ་སྲིད་ཉར་ན་དེ་རེ་རེའི་ནང་གི་འགྱུར་བ་ཕྲན་བུ་རེ་རེས་ སྐབས་དེའི་ལོ་རྒྱུས་ཞིབ་འཇུག་གི་རིན་ཐང་དང་དགོས་པ་གཞན་རེ་ཡོད་དང་མེད་སོགས་ཀྱིས་མཚོན་པའི་ཕྱོགས་ཡོངས་ལ་བསམ་ གཞིག་གིས་ཁྱབ་པར་བྱས་རྗེས་དེ་ལ་ཉར་ཚགས་དང་
འགྲེམ་སྤེལ་གྱི་རིན་ཐང་ཡོད་པ་ཞིག་ཡིན་ན། ད་གཟོད་ང་ཚོའི་དྲ་ཐོག་དཔེ་མཛོད་ ནང་ཉར་ཚགས་དང་འགྲེམ་སྤེལ་བྱེད།

**དཔེ་ཆའི་བྱུང་འཕེལ།**

བོད་བརྒྱུད་ནང་བསྟན་དཔེ་ཆའི་བྱུང་འཕེལ་གྱི་ལོ་རྒྱུས་ལ་བལྟས་ན་སངས་རྒྱས་ཤཀྱཱ་ཐུབ་པས་ཆོས་འཁོར་རིམ་པར་བསྐོར་ནས་ཡུན་རིང་འགོར་རྗེས། ཁོང་གི་གདུལ་བྱ་དགྲ་བཅོམ་པ་དང་ཉན་ཐོས་རྣམས་ཀྱིས་བཀའ་བསྡུ་རིམ་པར་མཛད་དེ་གཞི་ནས་ཤིང་ཏ་ལའི་ལོ་མའིི་ཐོག་ཡི་གེར་ བྲིས་ཤིང་ཉར་ཚགས་བྱས་ཏེ་
ཉམས་ལེན་གྱི་རྟེན་དུ་བཟུང་། དུས་རབས་དྲུག་པ་ཡས་མས་ཤིག་ནས་རིམ་གྱིས་རྒྱ་བོད་ཀྱི་ལོ་པན་རྣམས་ཀྱིས་ནང་བསྟན་བོད་ལ་དྲངས་ནས་དང་པོ་དཔེ་ཆ་ཁག་ཤོག་ངོར་བྲིས་ཤིང་། རིམ་པས་རྒྱ་ནག་ནས་དཔེ་བླངས་ཏེ་ཤིང་པར་རྐོ་བའི་ལས་ རིགས་འགོ་བརྩམས་པ་རེད་འདུག རོབ་བཤད་ཙམ་བྱས་ན་བཀའ་བསྟན་
གཉིས་བོད་ཀྱི་སྤྱི་ཚོགས་ནང་ཉར་ཚགས་དང་དར་སྤེལ་གྱི་རིམ་བ་ནི།

| དང་པོ། | བྲིས་མའི་རིགས། |
| --- | --- |
| གཉིས་པ། | ཤིང་བརྐོས་རིགས། |
| གསུམ་པ། | ལྕགས་པར་རིགས། |
| བཞི་བ། | རྩིས་འཁོར་ནང་གཏག་པའི་ཐབས་ལམ་དར། |

**ལས་རིམ་ནང་གདོང་གཏུག་རྒྱག་ས་ཁག**

སྐབས་འདིར་ང་ཚོའི་གདམ་གསེས་དང་ཉར་ཚགས་ཀྱི་ལས་རིམ་ནང་ཡང་ནས་བསྐྱར་དུ་གདོང་གཏུག་རྒྱག་སའི་དཀའ་ངལ་ཁག་ངོ་སྤྲོད་རོབ་ཙམ་བྱ།

** བྲིས་མའི་རིགས་དང་འབྲེལ་བའི་དཀའ་ངལ།**

དཔེར་ན། བྲིས་མའི་དཔེ་ཆ་གཅིག་ང་ཚོར་འབྱོར་དུས་གོང་བཀོད་ཀྱི་བརྒྱུད་རིམ་བཞིན་དེ་དག་དཔེ་གང་ལ་བལྟས་ཏེ་བྲིས་པ་དང་བྲིས་རྗེས་དཔེ་གང་དང་ཞིབ་བསྡུར་བྱས་མིན་ཐད་ཞིབ་འཇུག་བྱས་དུས་དེའི་བརྒྱུད་རིམ་གྱི་གསལ་ཆ་མེད་པ་དང་འགའ་ཤས་བརྩམས་ཆོས་མ་ཕྱི་གཅིག་རུང་བྲིས མ་སོ་སོའི་དག་
ཆ་མི་འདྲ་བ་དང་ཡང་ན་ནང་དོན་ལའང་འགྱུར་བ་ཕྱིན་པ། མི་གཅིག་ནས་གཅིག་བརྒྱུད་དུས་མི་སོ་སོས་མ་ཕྱིའི་ཡིག་ནོར་བཅོས་པ་དང་སྡེབ་སྦྱོར་བཅོས་པ། གཞན་རང་ཉིད་ཀྱིས་ཡིག་ནོར་ཤོར་བ་སོགས་ཀྱིས་མཚོན། དཔེ་ཆ་དེའི་ནང་དོན་དང་དག་ཆའི་རྣམ་པ་གཞན་ཞིག་ཏུ་འགྱུར་བ། ཡང་འགའ་ཤས་རྡོ་བརྐོས་ཁག་ལ་
དཔེ་བལྟས་ནས་བྲིས་པ་དང་པར་བ་མང་ལ་རིམ་པས་དེ་དག་ཡང་གཅིག་མཚུངས་ཀྱི་གནད་དོན་ཞིག་ནི་དག་ཆ། ཆད་པ་དང་ལྷག་པའི་དཀའ་ངལ་མང་དག་ཅིག་འབྱུང་བཞིན་ཡོད་པར་མ་ཟད། དེ་དག་གི་ཞུ་དག་པ་དང་ཟིན་བྲིས་པའི་གནས་ཚུལ་སོགས་ཁ་གསལ་མེད་པ། མཐའ་དོན་ཉར་ཚགས་ཀྱི་གདམ་ཀར་དངོས་སུ་
འཇུག་དུས་དེ་དག་ནི་བརྩམས་ཆོས་གཅིག་གམ་ཡང་ན་དུ་མའི་རྣམ་པར་ཉར་དགོས་མིན་དང་། འདི་དག་ནི་དཔེ་ཆ་གཅིག་གཉིས་ཤིག་གི་དཀའ་ངལ་མ་ཡིན་པར་དཔེ་ཆ་ཁྲི་ཕྲག་མང་བོའི་གནའ་དོན་ཞིག་ཡིན་དུས་འདི་ནི་དཀའ་ངལ་ཆུང་ཆུང་ཞིག་མིན། 

བོད་བརྒྱུད་ནང་བསྟན་གྱི་བསྒྱུར་གཞུང་ཁག་ལ་མཚོན་ན་ཡང་དེ་བཞིན་གྱི་དཀའ་ངལ་ཡོད་དེ། བརྩམས་ཆོས་གཅིག་ལོ་ཙཱ་བ་སོ་སོས་བསྒྱུར་ཡོང་དུས་ཁོང་ཚོས་གཞུང་དོན་གོ་བ་ལེན་ཚུལ་གྱི་ཁྱད་པར་ལ་བརྟེན་ནས་འགྱུར་མ་འདྲ་བ་དུ་མ་ཞིག་གི་ངོ་བོར་འགྱུར་འགྲོ་བ། བསྒྱུར་གཞུང་གཅིག་གི་ནང་
གཞུང་ཚན་ལའང་ཆད་པ་དང་ལྷག་པའི་གནད་དོན་གྱིས་གཞུང་ཚན་མང་ཉུང་གི་ཁྱད་པར་ཤོར་བ། གླེག་བྱང་འདོགས་སྟངས་ཀྱི་ཁྱད་པར། བརྡ་དག་གསལ་གསུམ་གྱི་ཁྱད་པར། འགའ་ཤས་ལ་བསྒྱུར་བསྐྲུན་གྱི་གནས་ཚུལ་ གསལ་བོ་མེད་པས། དཔེར་ན། འཇམ་དཔལ་རྩ་རྒྱུད་ལྟ་བུའི་གཞུང་ཞིག་ནས་
དྲངས་པའི་ལུང་ཚིག་ཅིག་མ་ཕྱིའི་གཞུང་ནས་འཚོལ་སྐབས་རྙེད་རྒྱུ་མེད་པ་ལྟ་བུ་རེད། དེ་མཚུངས་ཀྱི་གཞུང་གཞན་ལའང་དཀའ་ངལ་ཡང་ཡང་ལྷག་འགྲོ་གིན་ཡོད། འདི་དག་ཡང་གཞུང་གཅིག་གི་རྣམ་པར་ཉར་དགོས་སམ་ཡང་ན་དུ་མའི་རྣམ་པར་ཉར་དགོས། པར་མ་གསར་བ་ཞིག་ལ་ངོས་འཛིན་དགོས་མིན། བརྩོམས་ཆོས་དེའི་རྩ་བའི་མ་ཕྱི་གང་ལ་ཁུངས་གཏུགས་དགོས་མིན་གྱི་དྲི་བ་གལ་ཆེན་ཞིག་ཡོད།

**པར་མའི་རིགས་ཀྱི་དཀའ་ངལ།**

པར་མའི་རིགས་ཡང་ཐོག་མར་བྲིས་མ་ཞིག་ལ་ཁོངས་གཏུགས་ཡོད་པ་བཞིན། པར་མ་དེའི་མ་ཕྱི་གང་ལ་གཞི་བཞག་ནས་བརྐོས་པ། དེའི་མ་ཕྱི་དང་བསྡུར་ན་ཡང་དེ་དང་མི་མཚུངས་ས་མང་བ། གཅིག་མཚུངས་ཀྱི་གཞུང་ཚན་གཞན་དང་བསྡུར་ན་ཡང་དེ་དག་པར་ ལའང་མི་འདྲ་བའི་ཁྱད་པར་ཆེ་བ། པར་ཤིང་འགའ་ཤས་ནི་བྲིས་མ་ཁ་ཤས་ལ་ཁུངས་གཏུགས་ཏེ་བརྐོས་ཡོད་པས་པར་མ་གསར་བ་རུ་ངོས་འཛིན་དགོས་མིན། ཡང་པར་ཁང་ངམ་དགོན་པ་སོ་སོའི་པར་གཞི་ཞུ་དག་པ་མ་འདྲ་བའི་ཁྱད་པར་གྱིས་གཞུང་གཅིག་པར་ལ་བརྐོས་རྗེས་དག་ཆ་གཅིག་གྱུར་མེད་ པ་དང་། ཡང་ཞུ་དག་པ་འགའ་རེས་
རང་གི་བསམ་ཚུལ་ཁ་སྣོན་བྱས་པས། གཞུང་གི་སྡེ་ཚན་འཁྲུགས་པ་དང་ཆད་པ་དང་ལྷག་པའི་གནད་ དོན་ཡང་མི་ཉུང་བ་ཞིག་ལྷག་བཞིན་ཡོད།

སྤྱིར་ལས་རིགས་འདི་ལ་རྒྱུས་མངའ་དེ་ཙམ་མེད་པའི་རིགས་ཀྱིས་མིའི་ཁ་ནས་ཐོས་པ་ཙམ་གྱིས་ཡིད་ཆེས་དང་ཚད་མར་འཛིན་རྐྱང་བྱེད། དཔེར་ན། སྡེ་དགེའི་བཀའ་འགྱུར་ནི་ཆད་ལྷག་དག་གསུམ་གྱི་ནོར་འཁྲུལ་མེད་པའི་རྒྱུད་དག་སྤུས་གཙང་ཞིག་ལ་ངོས་འཛིན་བྱེད། རྒྱུ་མཚན་དེ་ལ་ཚད་ལྡན་གྱི་མཁས་པ་དུ་
མས་ཞུ་དག་དང་གཙང་བསྡུར་རིམ་པར་བྱས་ཡོད་སྐད། འོན་ཀྱང་། ཕྱེས་སུ་པར་ཤིང་ལ་ཆག་ གྲུམ་ཤོར་ནས་བཟོ་བཅོས་སྐབས་སུ་ནོར་འཁྲུལ་ཤོར་བ་གང་ལྟར་སྙི་ཆས་སྤྱད་ནས་ཤོག་ངོས་རེ་རེ་བྱས་ཏེ་བལྟ་སྐབས་ཡིག་ནོར་ཧ་ཅང་མང་བོ་ཡོ ད་པ་མངོན་སུམ་གྱིས་གྲུབ་ཡོད།

**ལྕགས་པར་གྱི་དཀའ་ངལ།**

ལྕགས་པར་རམ་ཡང་ན་འཕྲུལ་འཁོར་སྤྱད་དེ་པར་བའི་དཔེ་ཆ་ཁག་ལ་ཡང་དེ་མཚུངས་ཀྱི་དཀའ་ངལ་ཡོད་དེ། གོང་འོག་ཀུན་ཏུ་བཤད་ཡོད་པའི་ནོར་འཁྲུལ་དེ་དག་ལ་བརྟེན་ནས་བརྩམས་ཆོས་དེ་གཙོ་བོ་པར་མ་གསར་བ་ཡིན་མིན་ངོས་འཛིན་ཐད་ཀྱི་ག ནད་འགག་ལ་ཐུག་ཡོད། དཔེར་ན། ཆབ་མདོའི་བཀའ་འགྱུར་ལྟ་བུ་རེད།

ལྕགས་པར་རིགས་ལའང་མ་འདྲ་བ་གཉིས་ཡོད། ཐོག་མའི་སྐབས་སུ་ཡིག་འབྲི་རེ་རེ་བཞིན་སྒྲིག་འཇུག་བྱས་ཏེ་པར་བ། གཅིག་ཤོས་ནི་ཤོག་ངོས་སུ་ཐད་ཀར་ཡི་གེར་གཏག་པ་ཞིག་ཡིན། འདི་ནི་དང་ཐོག་ནུབ་ཕྱོགས་སུ་ཤུགས་ཆེ་དར་ཡོད། བོད་ཡིག་གཏག་སྐབས་དང་པོ་(Wyle) ནང་གཏགས་ཡོད། དེ་ནི་བོད་ཡིག་གི་སྒྲ་གདངས་ཇི་བཞིན་ཨིན་ཡིག་ནང་འབྲི་ཐབས་ཤིག་ཡིན། འབྲི་ཐབས་འདིའི་ནང་བྲིས་པའི་བོད་ཀྱི་ཡིག་ཆ་ཡང་ཧ་ཅང་མང་། སྒྲིག་ཡིག་གིས་ པར་འདེབས་སྐབས་ཡིག་འབྲིའི་གོ་རིམ་ནོར་བ་དང་། པ་དང་བ། ཡ་བཏགས་དང་ར་བཏགས། གི་གུ་དང་འགྲེང་བུ་ནོར་བ་ལྟ་བུའི་མཚོན་ཧ་ཅང་མང་། བཟོ་བཅོས་འདིི་ལ་བྱེད་ཐབས་གཉིས་ཡོད་དེ།

གཅིག	 (Blueprint) སྔོ་རིས་སམ་པར་བྱེད་ཀྱི་ཤོག་རིས་སྔོན་པོ་དེའི་སྟེང་གསལ་དག་མེད་པ་ཁག་ལ་ཞ་སྨྱུག་གིས་གསལ་བོ་བཟོ་པ་དང་།
གཉིས་པ།	གློག་པར་བརྒྱབ་རྗེས་པར་རྣམས་(photoshop) པར་རིས་སྒྲིག་བཟོའི་ནང་ནས་འགྱུར་བ་བཏང་རྗེས་པར་ལ་འདེབས་པའི་རིམ་པ་བཅས་གཉིས་ཡོད། གསལ་དག་མེད་པ་ཁག་གསལ་བོ་བཟོ་བ་དང་། སྐབས་དེར་ཡང་པ་དང་བ། ཡ་བཏགས་དང་ར་བཏགས། གི་གུ་དང་འགྲེང་བུ་ནོར་བ་སོགས་
ནི་ཁོང་ཚོའི་རྒྱུན་ལྡན་གྱི་ནོར་འཁྲུལ་ལྟ་བུ་ཞིག་ཡིན། རྩ་བའི་སྡེ་ཚན་འཛོལ་བའི་རིགས་ཡང་མི་ཉུང་བ་ཞིག་འདུག

གནད་དོན་རིགས་གཅིག་ནི་དགོན་པ་ཁག་དང་ཡང་ན་པར་ཁང་སོ་སོས་གཏགས་ཟིན་པའི་ཡིག་ཆ་ཁག་ཕན་ཚུན་ལ་སྤྲད་ནས་ཡིག་ཆ་དེའི་རྒྱབ་ ཤ་དང་ཡིག་གཟུགས། ཆེ་ཆུང་དང་སྤུས་ཀ མགོ་བརྗོད་དང་སྨོན་ཚིག དཔེ་བསྐྲུན་གནས་ཚུལ་བཅས་ལ་འགྱུར་བ་བཏང་སྟེ་པར་བའི་དཔེ་ཆའི་རིགས་ཤིག་ཡོད། མཐར་པར་ཐེངས་རེ་རེ་དང་འབྲེལ་བའི་ནོར་འཁྲུལ་གསར་པ་ཆད་པ་དང་ལྷག་པ་ཡིག་ནོར་རིགས་གཅིག་ཡོད་སྟབས། དེ་དག་ལ་ཡང་པར་མ་གསར་པ་ཡིན་མིན་དང་འབྲེལ་བའི་རིགས་དབྱེ་དང་ངོས་འཛིན་ཐད་ཀྱི་དྲི་བ་མང་དག་ཅིག་ལྷག་ཡོང་།

**དེང་དུས་ཀྱི་འཕྲུལ་དེབ་རིགས་དང་འབྲེལ་བའི་གནད་དོན་ཁག**

འཕྲུལ་དེབ་རིགས་ཡར་རྒྱས་ཕྱིན་པ་དང་འཕྲུལ་དེབ་ནས་ཕབས་ལེན་བྱས་པའི་ཡིག་རིགས་ཕོན་ཆེན་ཞིག་ཐོན་བཞིན་ཡོད། དེ་དག་མང་ཆེ་བར་རྩོམ་ཁུངས་གང་ཡིན་དང་རྩོམ་པ་པོ། ཞུ་དག་པ་དང་རྩོམ་སྒྲིག་པ། པར་བསྐྲུན་གནས་ཚུལ་་བཅས་ཀྱི་གསལ་ཆ་གང་ ཡང་མེད་པར་མ་ཟད། ཡིག་ནོར་དང་ཆད་
ལྷག་གིས་ཁེངས་པའི་ཁུངས་མེད་རྒྱུས་མེད་ཀྱི་ཡིག་འཁྱམས་ཉག་གཅིག་ཡིན། དེ་དག་མང་ ཆེ་བར་ཡང་ཉར་ཚགས་དང་འགྲེམ་སྤེལ་གྱི་རིན་ཐང་ཡོད་མེད་ཀྱི་ཁྱད་པར་ཅི་རིགས་ཡིན།

མཐའ་མའི་ཉར་ཚགས་ཀྱི་གདམ་གསེས་དངོས་ལ་ཐུག་དུས་བརྩམས་ཆོས་དེ་དག་སྡེ་ཚན་གང་གི་ཁུངས་སུ་ངོས་འཛིན་པ་དང་། པར་མ་གསར་བ་ཡིན་དང་མིན་གྱི་དྲི་བ། མདོར་ན་དེ་དག་ཚང་མ་ཉར་ཚགས་བྱས་ན་དགོས་པ་ཡོད་དང་མེད། བརྩམས་ཆོས་གཅིག་གི་ ངོ་བོ་འམ་ཡང་ན་ཐ་དད། བརྗོད་བྱ་
གཅིག་པའི་བརྩོམས་ཆོས་སམ་ཡང་ན་མ་འདྲ་བ། རྩོམ་པ་པོ་གཅིག་གི་བརྩོམས་ཆོས་སམ་ཡང་ ན་དུ་མ་ཞིག་གི་བརྩམས་ཆོས། པར་རྒྱུན་གང་ཡིན་དང་པར་རྩའི་མ་ཕྱི་གང་ལ་ཁུངས་གཏུགས་ཡོད་མེད་ཀྱི་དྲི་བ་སྣ་ཚོགས་ཤིག་ཐོན་བཞིན་ཡོད།

**བརྩམས་ཆོས་དང་ཆོས་ཚན།**

ནང་བསྟན་དཔེ་ཚོགས་ལྟེ་གནས་ནི་ཨང་ཅན་དྲ་ཐོག་དཔེ་མཛོད་ཅིག་ཡིན་ན། དེས་ཉར་བྱ་ཡང་དཔེ་ཆ་ཁོ་ན་ཡིན། དེས་ན་དཔེ་ཆ་ཟེར་བ་དེ་གང་འདྲ་ཞིག་ལ་ངོས་འཛིན་དགོས་སམ། རྩོམ་པ་པོ་གཅིག་གི་བརྩམས་ཆོས་ཡོངས་ལ་དཔེ་ཆ་ཟེར་རམ་ཡང་ན་དཔེ་དེབ་རེ་རེ་ལ་གོ། མིན་ན་དེའི་སྡེ་ཚན་རེ་རེ་ལ་གོ་དགོས་སམ། དཔེར་ན། སྡེ་དགེའི་བཀའ་འགྱུར་ལ་པོ་ཏི་༡༠༣ ཡོད། དེ་དག་དཔེ་ཆ་ཡིན་ནམ་མིན། ཡིན་ན་དཔེ་ཆ་གཅིག་གམ་ཡང་ན་དུ་མ་ཡིན།

དེའི་ནང་གི་སྡེ་ཚན་བྱེ་བྲག་པ་༡༢༠༠ ལྷག་ཡོད་པ་དེ་རེ་རེ་ལ་དཔེ་ཆ་ཟེར་རམ། བཀའ་འགྱུར་ལ་ཤོད་པར་མ་དང་། སྡེ་དགེའི་པར་མ། ཅོ་ནེའི་པར་མ། སྣར་ཐང་པར་མ་ལ་སོགས་པ་དཔེ་ཆ་གཅིག་ཡིན་ནམ་ཡང་ན་དུ་མ་ཡིན། དེ་རེ་རེའི་ནང་གི་ཤེས་རབ་སྙིང་བོའི་མདོ་ དེ་དག་དཔེ་ཆ་གཅིག་ཡིན་ནམ་དུ་མ་ཡིན། མདོར་ན་དཔེ་ཆ་ཟེར་བའི་མཚན་ཉིད་དང་མཚན་གཞི། སྒྲ་བཤད་དང་དབྱེ་བ་ཡོད་དམ། དེའི་ཡ་མཐའ་དང་མ་མཐའི་ས་མཚམས་གང་ནས་འཇག་དགོས་སམ། འདི་དག་གིས་མཚོན་པའི་ཐ་སྙད་འགའ་ལ་མཚན་ཉིད་དང་སྒྲ་བཤད་སོགས་ངེས་གཏན་མེད་པར་སྣང་། གློག་པ་པོས་ངེས་དགོས་པ་ཞིག་ནི་ངེད་ ཚོགས་
པས་འདི་དག་གི་སྤྱི་མིང་ལྟ་བུ་ལ་རྣམ་པ་གཉིས་ཏེ་བརྩམས་ཆོས་དང་ཆོས་ཚན་ཞེས་བཏགས་ཡོད།

**བརྩམས་ཆོས་ཀྱི་མཚན་ཉིད།**

དུས་ཚོས་ངེས་ཅན། ས་ཆ་ངེས་ཅན། པར་ཁང་ངེས་ཅན། པར་མཁན་ངེས་ཅན། ཡིག་ཆའི་ནང་དོན་གསར་བ། ཡིག་ཆའི་རྣམ་པ་ངེས་ ཅན་ཞིག་ལ་བརྩོམས་ཆོས་ཟེར་ཆོག མཚན་གཞི་ནི། སྡེ་དགེའི་པར་ཕུད་ལྟ་བུ། རྒྱུ་མཚན་གོང་གི་མཚན་ཉིད་དག་ཚང་ཡོད། པར་ཤིང་དང་ཡང་ན་ནང་དོན། དག་ཆ་སོགས་ལ་འགྱུར་བ་བཏང་བའམ་
ཡང་ན་སོང་སྟེ་པར་བ་རྣམས་ནི་བརྩམས་ཆོས་གསར་བ་དང་པར་མ་ གསར་བ་ཡིན། དཔེར་ན། གལ་ཏེ་སྡེ་དགེའི་པར་ཕུད་ཀྱི་དག་ཆ་དང་པར་ཤིང་།

གསལ་ཆ་སོགས་ལ་འགྱུར་བ་གང་ཡང་མ་བཏང་བར་པར་བ་དང་བཤེར་འབེབས་གང་བྱས་ཀྱང་དེ་ལ་སྡེ་དགེའི་ཕུད་ཆ་འདྲ་ལས་བརྩམས་ཆོས་ གསར་བ་དང་པར་མ་གསར་བ་མིན། དཔེར་ན། དག་ཡིག་གསར་བསྒྲིགས་ལྟ་བུར་མཚོན་ན། ཞུ་དག་དང་བཅོས་བསྒྱུར་གང་ཡང་མ་བྱས་ པར་རང་སོར་བཞག་ནས་ཐེངས་ག་ཚོད་པར་
རུང་དེ་ནི་དག་ཡིག་གསར་བསྒྲིགས་ཆ་འདྲ་བ་ལ་བརྩི་དགོས། པར་མ་གསར་བར་མི་བརྩི། པར་གཞིའི་ནང་དོན་ཡི་གེ་ལ་ནོར་བཅོས་དང་ཁ་གསབ་ལྟ་བུ་བྱས་ཏེ་པར་བསྐྲུན་བྱས་ན་དེ་ལ་བརྩམས་ཆོས་གསར་བ་དང་པར་མ་གསར་བ་རུ་བརྩི་དགོས།

དཔེར་ན། ཐེངས་ཤིག་དག་གསར་ཐེ་ཝན་ནས་ཡི་གེར་གཏགས་ཏེ་ནང་གི་ཚིག་རེ་ཟུང་གི་ནང་དོན་དང་འགྲེལ་བཤད་སོགས་ལ་འགྱུར་བ་ཕྲན་ བུ་བཏང་སྟེ་པར་ཡོད། ཡིག་གཟུགས་ཀྱང་སྨོན་ལམ་བོད་ཡིག་གཟུགས་ལྟར་བཞག་ཡོད། དེ་ནི་བརྩམས་ཆོས་གསར་བ་དང་པར་མ་གསར་བ་ རུ་བརྩི་དགོས། སྤྱིར་བརྩམས་ཆོས་ཤིག་ལ་ལྟ་སྐབས་དེའི་གླེག་བྱང་མཚུངས་མིན་དང་རྩོམ་པ་པོའི་མིང་མཚུངས་མིན་ཙམ་ལ་ལྟ་རྒྱུ་མ་ཡིན་པར། དེའི་པར་དང་རྩོམ་པ་པོ་དང་འབྲེལ་བའི་གནད་དོན་ཁག དེའི་སྤུས་ཚད་དང་བཟོ་དབྱིབས། བརྗོད་བྱའི་ནང་དོན་དང་བརྗོད་ བྱེད་ཀྱི་ཚིག པར་ཐེངས་དང་དེའི་རྒྱབ་ཤ། དཔེ་བསྐྲུན་
གནས་ཚུལ་སོགས་ཕྱོགས་ཡོངས་ལ་ཞིབ་ཚགས་ཀྱིས་ལྟ་རྒྱུ་དེ་གལ་ཆེན་ཡིན།

**པར་མ་གསར་པ་དང་པར་མ་གསར་པ་ཆ་འདྲ་བ།**

གཤམ་ནས་ང་ཚོས་བཤད་པའི་པར་མ་གསར་བ་ཡིན་དང་མིན་གྱི་དབྱེ་བ་གསལ་ཆེད་དག་ཡིག་གསར་བསྒྲིགས་དང་སྦྲེལ་ཏེ་མུ་གསུམ་མུ་བཞིའི་ལམ་ནས་དཔེ་ཙམ་འགོད་རྒྱུ་ཡིན། འདིས་འབྲེལ་ཡོད་ཀྱི་གནད་དོན་ཡོངས་གསལ་བར་བྱེད་མི་ཐུབ་ཀྱང་ཁ་ཕྱོགས་ཙམ་སྟོན་ཆེད་འགོད་པར་བྱ།

**མུ་གསུམ་མུ་བཞི།**

{དེབ་གཟུགས་དང་སྤུས་ཚད་འགྱུར་སོང་མ་སོང་དང་གཞུང་གི་ནང་དོན་གཉིས་ལ་འགྱུར་བ་སོང་མ་སོང་གཉིས།}

| ༡ | དེབ་གཟུགས་ལ་འགྱུར་བ་མ་སོང་ལ་ནང་དོན་ལ་འགྱུར་བ་སོང་བའི་མུ། |
| --- | --- |
| ༢ | ནང་དོན་ལ་འགྱུར་བ་སོང་རུང་དེབ་གཟུགས་ལ་འགྱུར་བ་མ་སོང་བའི་མུ། |
| ༣ | དེབ་གཟུགས་གཅིག་པ་ཡིན་ལ་ནང་དོན་ཡང་གཅིག་པ་ཡིན་པའིི་མུ། |
| ༤ | དེ་གཉིས་གང་ཡང་མ་ཡིན་པའི་མུ་བཅས་སོ།། |

༡ དེབ་ཀྱི་བཟོ་དབྱིབས་དང་ཆེ་ཆུང་འགྱུར་བ་གང་ཡང་མ་བཏང་བར་ནང་དོན་ཚིག་གི་མཚན་ཉིད་དང་སྒྲ་བཤད་སོགས་ལ་འགྱུར་བ་བཏང་སྟེ་པར་བ་ཁག 
༢ ནང་དོན་ཚིག་གི་མཚན་ཉིད་དང་སྒྲ་བཤད་རིགས་ལ་འགྱུར་བ་སོང་བ་ཆད་ལྷག་དག་ནོར་ཤོར་ཡོད་ལ་དེབ་གཟུགས་དང་དེའི་སྤུས་ཀ་ བཅས་རང་སོར་བཞག་སྟེ་པར་བ་ཁག 
༣ དེབ་གཟུགས་དང་ནང་དོན་རིགས་ལ་འགྱུར་བ་གང་ཡང་མ་བཏང་བར་ཐེངས་མང་པར་བ་ལྟ་བུ། 
༤ དེབ་གཟུགས་དང་ནང་དོན་རིགས་ཡོངས་ལ་འགྱུར་བ་བཏང་བ་ཐེ་ཝན་ནས་པར་བའི་དག་ཡིག་གསར་བསྒྲིགས་ལྟ་བུའོ།།

དེབ་གཟུགས་དང་སྤུས་ཚད་ལ་འགྱུར་སོང་རུང་ནང་དོན་རང་སོར་བཞག་པ་གཉིས་ནི་པར་མ་གསར་བ་ཆ་འདྲ་ཡིན་པ་ལས་པར་མ་གསར་བ་མིན། ནང་དོན་ལ་ཆད་ལྷག་དང་བསྒྱུར་བཅོས་བྱས་པ་དེབ་གཟུགས་སྤུས་ཀ་སོགས་ཡང་འགྱུར་བ་སོང་བ་ལྟ་བུའི་རིགས་གཉིས་ནི་པར་མ་གསར་བ་རུ་ངོས་འཛིན་བྱེད།

**གནད་དོན་འདི་དང་འབྲེལ་བ་ཞིག**

དཔེར་ན། འཇམ་མགོན་གོང་སྤྲུལ་རིན་པོ་ཆེའི་ཕྱོགས་བསྒྲིགས་བྱས་པའི་(ཤེས་བྱ་ཀུན་ཁྱབ་) དཔེ་དེབ་གསུམ་ཅན་ཞིག་དང་པོ་བོད་ནས་པར་བསྐྲུན་བྱས། ཐེངས་གཉིས་པ་ཁྲ་འགུ་དགོན་གྱིས་དཔེ་དེབ་དེ་དག་གི་རྒྱབ་ཤ་དང་མགོ་བརྗོད། དཔེ་བསྐྲུན་གསལ་བྱེད་བཅས་འགྱུར་བ་བཏང་སྟེ་དཔེ་དེབ་གཅིག་
གི་བདག་ཉིད་ཅན་ཞིག་པར་བསྐྲུན་བྱས། ཐེངས་གསུམ་པ་ཤེས་རབ་གླིང་གིས་ཡང་བསྐྱར་དཔེ་དེབ་གསུམ་པོའི་གཞུང་གི་ཡི་གེ་ལ་འགྱུར་བ་གང་ཡང་མ་བཏང་བར། དེབ་གཟུགས་དང་རྒྱབ་ཤམགོ་བརྗོད་དང་པར་བྱང་སྨོན་ཚིག དཔེ་བསྐྲུན་གནས་ཚུལ་དང་བཅས་འགྱུར་བ་བཏང་སྟེ་དེབ་གསུམ་གྱི་བདག་
ཉིད་ཅན་ཞིག་རྒྱ་གར་ནས་པར་བསྐྲུན་བྱས། དཔེ་དེབ་འདི་ལྟ་བུ། གཞུང་གི་ནང་དོན་དང་ཡི་གེ་ལ་འགྱུར་བ་གང་ཡང་སོང་མེད་རུང་། དེའི་མགོ་བརྗོད་དང་པར་བྱང་སྨོན་ཚིགདཔེ་བསྐྲུན་གནས་ཚུལ་བཅས་མ་འདྲ་བ་ཙམ་གྱིས་དགོན་པ་སོ་སོས་པར་བ་ཁག་གསུམ་པོ་དེ་ཉར་ཚགས་བྱས་ན་དགོས་པ་ཁྱད་
པར་ཅན་རེ་ཡོད་དང་མེད་ཀྱི་དྲི་བ། པར་མ་གསར་བ་རུ་བརྩི་དང་མི་བརྩིའི་དྲི་བ། གལ་ཏེ་ཉར་ཚགས་བྱས་ན་མ་འོངས་པར་དགོན་པ་སོ་སོའི་ལོ་རྒྱུས་ཞིབ་འཇུག་གི་རིན་ཐང་ཡོད་དང་མེད་སོགས་ཀྱི་དྲི་བ་དུ་མ་ཞིག་ཡོད།

**ཆོས་ཚན་གྱི་གོ་དོན།**

བརྩམས་ཆོས་གཅིག་ལ་པོ་ཏི་ག་ཚོད་ཡོད་མེད་ཀྱི་ཁྱད་པར་མེད། སྡེ་དགེའི་བཀའ་འགྱུར་ལ་པོ་ཏི་༡༠༣ དང་ཆོས་ཚན་༡༡༡༥ ཙམ་ཡོད། ནང་གི་སྡེ་ཚན་བྱེ་བྲག་པ་ལ་འདིར་ང་ཚོས་ཆོས་ཚན་ཞེས་བཏགས་ཡོད། དཔེར་ན། བཀའ་འགྱུར་ནང་འདུལ་བ་པོ་ཏི་བཅུ་གསུམ་དང་ཆོས་ཚན་མ་འདྲ་བ་བདུན་ཡོད་པ་ལྟ་བུའོ།།

**པར་མ་གསར་བ་ཆ་འདྲ་བ།**

འདུལ་བ་པོ་ཏི་བཅུ་གསུམ་པོ་ལོགས་སུ་བཏོན་ཏེ་ཡི་གེར་གཏགས་ནས་པར་བསྐྲུན་བྱས་ན་དེ་ནི་བརྩམས་ཆོས་ཡིན་ལ་པར་མ་གསར་བའང་ཡིན། ཡང་ན་དེའི་ཆོས་ཚན་བདུན་པོ་སོ་སོར་བཀྲལ་ནས་ཡི་གེར་གཏགས་ཏེ་པར་བསྐྲུན་བྱས་ན་དེ་ནི་ཆོས་ཚན་གཅིག་ཅན་གྱི་བརྩམས་ཆོས་ཡིན་ལ་པར་མ་གསར་བ་རུ་
བརྩི་ཆོག རྒྱུ་མཚན་དེ་ལ་ངེད་ཚོགས་པས་བཞག་པའི་བརྩམས་ཆོས་ཀྱི་མཚན་ཉིད་ཚང་ཡོད་པས་སོ།། ཆོས་ཚན་བདུན་པོའི་ནང་དོན་དང་གཞུང་ཡིག་ལ་འགྱུར་བ་གང་ཡང་མ་བཏང་བར་ཐད་ཀར་གློག་པར་དུ་བཏབས་པ་ལྟ་བུ་ཞིག་ཡི་ན་ནི་པར་མ་གསར་བ་ཆ་འདྲ་བ་ཡིན་ཕྱིན་ངེད་ཚོགས་པའི་ཉར་ཚགས་ཀྱི་གྲས་སུ་
མི་འདེམས་པ་ཡིན། ངེད་ཚོགས་པས་བཞག་པའི་མཚན་ཉིད་ལྟར་ན། པོ་ཏི་གཅིག་ལ་བརྩོམས་ཆོས་དུ་མ་ཡོང་མི་སྲིད་ཅིང་། ཆོས་ཚན་དུ་མ་ཡོང་སྲིད། བརྩམས་ཆོས་གཅིག་ལ་པོ་ཏི་དུ་མ་ཡོང་སྲིད་ལ་ཆོས་ཚན་ཡང་དུ་མ་ཡོང་སྲིད། ཆོས་ཚན་གཅིག་ལ་པོ་ཏི་དུ་མ་ཡོང་སྲིད་པ་འདུལ་བ་གཞི་ལྟ་བུ་ཡིན།

**དཔེ་ཆའི་མཚན་བྱང་ངོས་འཛིན།**

དཔེ་ཆ་སོ་སོའི་མཚན་བྱང་ངོས་འཛིན་ཐད་ནོར་འཛོལ་བྱང་སྲིད་པའི་གནད་དོན་འགའ། སྤྱིར་དཔེ་ཆ་གཅིག་གི་སྒོང་ལ་མཚན་བྱང་མ་འདྲ་བ་ རྒྱས་བསྡུས་དུ་མ་ཡོང་སྲིད་དེ། དཔེར་ན། དེབ་གཟུགས་ཅན་གྱི་དཔེ་ཆ་ཁག་ལ་རྒྱབ་ཤ་ཕྱི་མ་དང་ནང་མའི་སྒོང་གི་མཚན་བྱང་ བཅས་གཉིས་རེ་ཡོད་པ་ཡོངས་གྲགས་ལྟ་བུ་རེད། རྒྱབ་ཤ་ཕྱི་ནང་གི་མཚན་བྱང་གཉིས་ཀྱི་གཅིག་རྒྱས་པ་དང་གཞན་དེའི་བསྡུས་མིང་རེ ་འབྲི་སྲོལ་ཡོད། དཔེ་ཆ་རང་གི་སྟེང་མ་བྲིས་རུང་ཡོངས་གྲགས་ཀྱིས་འབོད་པའི་དཔེ་ཆའི་མིང་ཡང་ཡོད།

དཔེར་ན། (བྱང་ཆུབ་ལམ་རིམ་ཆེན་མོ།) མཚན་བྱང་དངོས། (ལམ་རིམ།) རྒྱུན་ལྡན་གྱིས་འབོད་མིང་། (ལམ་རིམ་ཆེན་མོ།) (རྗེ་ལམ་རིམ་ཆེན་མོ།) ལྟ་བུ་དང་། (དབུ་མ་རྩ་བ་ཤེས་རབ།) (རྩ་ཤེས།) (དབུ་མ་རྩ་བའི་ཚིག་ལེའུར་བྱས་པ་ཤེས་རབ།) ལྟ་བུ་སྣ་ཚོགས་ ཤིག་ཡོད། རྩ་ཤེས་ནི་སློབ་གཉེར་བ་ཚོས་བསྡུས་
མིང་ངམ་བརྗོད་བདེའི་འབོད་ཚུལ་ཞིག་ཡིན། དཔེ་གཞན་ཞིག (ཀུན་དཔལ་སྤྱོད་འཇུག་) ཡོངས་གྲགས་ཀྱིས་འབོད་སྲོལ། མཚན་བྱང་དངོས་ནི་(བྱང་ཆུབ་སེམས་དཔའི་སྤྱོད་པ་ལ་འཇུག་པའི་ཚིག་འགྲེལ་འཇམ་དབྱངས་བླ་མའི་ཞལ་ལུང་བདུད་རྩིའི་ཐིགས་པ་) ཞེས་བྲིས་ཡོད།

གཞན་ཞིག (ཤེས་བྱ་ཀུན་ཁྱབ་) དཔེ་ཆ་དེའི་རྒྱབ་ཤ་ཕྱི་མའི་ཐོག་གི་མཚན་བྱང་། རྒྱབ་ཤ་ནང་མའི་ཐོག་གི་མཚན་བྱང་ནི། (ཐེག་པའི་སྒོ་ཀུན་ནས་བཏུས་པ་གསུང་རབ་རིན་པོ་འི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་)ཅེས་ བྲིས་ཡོད། (ཤེས་བྱ་ཀུན་ཁྱབ་མཛོད།) ལྟ་བུ་ཁ་རྒྱུན་གྱིས་འབོད་ཚིག དེའི་ཕྱིར་དཔེ་ཆའི་མཚན་བྱང་ངོས་འཛིན་སྐབས་ནོར་འཛོལ་འདི་ དག་ཡོང་སྲིད་པས་འདིའི་ཐད་གཟབ་ནན་དགོས་པའི་བརྡ་ཙམ་བསྟན་པའོ།།

**བརྩམས་ཆོས་ཀྱི་མིང་འདོགས་སྲོལ།**

སྤྱིར་བོད་ཀྱི་བསྟན་བཅོས་ཀྱི་མིང་འདོགས་སྲོལ་ཐད། རྩོམ་པ་པོ། བརྗོད་བྱ། བརྗོད་བྱེད། བྱེད་ལས་སམ་དགོས་པ། གང་ལ་བརྟེན་པའི་ཁུངས། གནས་དང་ཞུ་བ་པོ། དཔེ་དོན་སྦྱར་བ། པར་ཐེངས་ཀྱིས་འདོགས་པ། བམ་པོ་དང་ལེའུའི་གྲངས་སོགས་ཀྱི་སྒོ་ནས་འདོགས་པ་བཅས་ སྣ་ཚོགས་ཤིག་ཡོད།

**མཚན་བྱང་འཚོལ་བ།**

གསུང་འབུམ་རིགས་ལ་མཚོན་ན། དཔེ་ཆའི་དཀར་ཆག་ཁག་ཐོག་མའི་པོོ་ཏི་ཡང་ན་ཐ་མ་གང་རུང་ནང་འཇོག་སྲོལ་ཡོད། དཔེར་ན། བཀའ་འགྱུར་གྱི་པོ་ཏི་ཐ་མ་དེ་དཀར་ཆག་ཡིན་པ་ལྟར་རེད། དཔེ་ཆ་སོ་སོའི་མཚན་བྱང་འགོད་གནས་ཡང་སྣ་ཚོགས་ཤིག་ཡོད་དེ། དཔེ་ཆ་འགའི་མཚན་བྱང་དེ་མཛད་བྱང་ནང་བཀོད་ཡོད་པ་དང་། དཔེ་ཆ་ལ་ལར་མཚན་བྱང་དངོས་སུ་མེད་པར་གཞུང་ཚིག་ཐོག་མ་དེ་མཚན་བྱང་ཆགས་པའང་ཡོད། འགའ་ཤས་ལ་གཞུང་མི་འདྲ་བ་འགའི་མཚན་བྱང་གཅིག་ཡིན་པའང་ཡོད། དཔེར་ན། མཁས་འཇུག་ལྟ་བུ། མི་ཕམ་མཁས་འཇུག་དང་ས་པཎ་གྱི་མཁས་འཇུག་ལྟ་བུ་ཡིན། ཡོངས་གྲགས་ཀྱི་མཁས་མཁས་འཇུག་ཅེས་འབོད།

**སྡེ་ཚན་དང་པོ་ཏི་དབྱེ་སྟངས།**

པོ་ཏིའི་རིགས་འགའ་ཀ་ཁའི་རིམ་པ་ལྟར་གྱིས་བསྒྲིག་ཡོད་ལ། ཀ་ཁའི་མ་འདངས་ན་གསལ་བྱེད་རིགས་དབྱངས་དང་སྦྱར་ནས་འགོད་སྲོལ་ཡང་ཡོད། དཔེར་ན། ཨི་ཨུ་་་་ལྟ་བུ། གཞུང་གཅིག་གི་སྡེ་ཚན་སོ་སོའི་ནང་གསེས་ཆུང་ཚགས་རིགས་ཡང་ཀ་ཁའི་རིམ་པ་ལྟར་འགོད་པ་ཡང་ཡོད། དེང་སང་པར་བའི་དཔེ་གཟུགས་
ཁག་ལ་རྒྱལ་སྤྱིའི་ཨང་གྲངས་འགོད་མཁན་ཡང་ཡོད། གསུང་འབུམ་པོ་ཏི་མང་བོ་མེད་རིགས་ལ་་པོ་ཏི་རེ་རེ་ལ་སྔགས་ཀྱི་ཡང་སྙིང་ཨྃ་ཨཱ་ཧཾ་གི་ཡིི་གེ་རེ་རེ་བཀོད་ནས་དབྱེ་བ་ཡང་ཡོད།

འཇུ་མི་ཕམ་རྒྱ་མཚོའི་གསུང་འབུམ་གྱི་པོད་རེ་རེར་ཁོང་གི་ཡི་དམ་གྱི་མཚན་སྔགས་(ཨོཾ་་་་ཨ་་་་་ར་་་་་པ་་་་ཙ་་་་་ན་་་་དྷཱིཿ) ཀྱི་ཡིག་འབྲུ་རེ་རེས་མཚོན་པ་བྱས་ཡོད་པ་ལྟ་བུ་རེད། རིགས་གཅིག་ནི་གཞུང་གི་བརྗོད་བྱའི་ཡང་སྙིང་གིས་པོ་ཏིའི་མིང་དང་སྡེ་ཚན་གྱི་རིམ་པ་དབྱེ་བའང་ཡོད་དེ། དཔེར་ན། དུས་འཁོར་གྱི་གཞུང་
གི་པོ་ཏི་རེ་ལ་དུས་འཁོར་རྩ་སྔགས་་་་ཨེ་་་་་་ཝམ་་་ཞེས་བཀོད་ཡོད། དེབ་གཟུགས་རིགས་ལ་ཡང་སྟོད་ཆ་དང་སྨད་ཆ་པར་ཆ་སོགས་དབྱེ་ནས་རིམ་པ་སྒོས་ཡོད།

ཆོས་ཚན་གྱི་མིང་། ཆོས་ཚན་དུ་མ་ཅན་གྱི་བརྩམས་ཆོས་རིགས་ཡིན་ན་དེ་ལ་དཀར་ཆག་ཞིག་ཡོད་སྲིད་པས། དང་པོ་དཀར་ཆག་དེ་འཚོལ་དགོས། ཆོས་ཚན་ཡིན་ན་དེ་ནི་གསུང་འབུམ་དང་ཡང་ན་དཔེ་ཚོགས་ཤིག་གི་ཆ་ཤས་ཡིན་སྟབས་དེ་དཀར་ཆག་ཅིག་གི་ནང་ཚུད་ཡོད་ངེས། དཀར་ཆག་དེ་ལ་ཞིབ་འཇུག་བྱས་ན་
ཆོས་ཚན་དེའི་ཁུངས་གང་ཡིན་དང་ཡང་ན་དེབ་ཕྲེང་གང་གི་ནང་ཚུད་ཡོད་མེད་ངོས་འཛིན་བྱེད་སླ། ཆོས་ཚན་ཚང་མིན་ལའང་ཞིབ་འཇུག་བྱེད་ཐུབ་པའི་དགེ་མཚན་ཡོད། ཆོས་ཚན་རིགས་ལ་དམིགས་བསལ་གྱི་མཚན་བྱང་ཡོད་མེད་ཅི་རིགས་ཡིན།

**ཤོག་གྲངས་ཞིབ་འཇུག**

དེང་དུས་ཀྱི་དེབ་རིགས་ཡིན་ན་ཤོག་གྲངས་ངོས་འཛིན་ཐད་ཉོག་དྲ་དེ་ཙམ་མེད། འོན་ཀྱང་། པོ་ཏིའི་རིགས་ལ་ཤོག་གྲངས་ཀྱི་ནོར་འཛོལ་འབྱུང་སའི་རིགས་འགའ་ཡོད། པོ་ཏིའི་རིགས་ལ་སྡེབ་གྲངས་ཁོ་ན་ལས་ཤོག་ངོས་ཀྱི་གྲངས་བཀོད་མེད་པ་དང་། རེ་འགའ་ཆོས་ཚན་སོ་སོའི་མཚམས་ནས་སྡེབ་གྲངས་གསར་བ་འགོ་འཛུགས་
པ་ཡང་ཡོད། ཆད་ལྷག་གི་དཀའ་ངལ་འཕྲད་སྐབས་ཤོག་སྡེབ་གསར་བ་སྲུབས་འཇུག་བྱེད་སྲིད་དེ། དཔེར་ན། སྡེབ་མ་དགུ་བའི་ཐད་ཆད་པ་ལྟ་བུ་བྱུང་ན་ཤོག་སྡེབ་དགུ་བ་ཐོལ་བ་ཞིག་སྲུབས་འཇུག་བྱས་ཏེ་དེ་ལ་ཤོག་ངོས་དགུ་བ་གོང་མ་དང་འོག་མ་ཞེས་འབྲི་སྲོལ་ཡོད། རྒྱུ་མཚན་ཤིང་བརྐོས་པར་མའི་རིགས་
ཡིན་ཕྱིན་སྡེབ་གྲངས་བསྒྱུར་ཐབས་མེད་པ་རེད། དེ་རིགས་པོ་ཏི་སྤྱིའི་ཤོག་ངོར་ཕབས་པའི་སྡེབ་གྲངས་དང་ཤོག་སྡེབ་རང་གྲངས་བསྡུར་བྱེད་སྐབས་མགོ་སྙོག་ཡོང་སྲིད་པ་རེད། འོན་ཀྱང་། དེང་སང་པར་བའི་པོ་ཏིའི་རིགས་ལ་ཤོག་གུའི་ཕྱོགས་གཅིག་ལ་རྒྱལ་སྤྱིའི་ཨང་གྲངས་ཕབས་ཡོད་པས། དེ་ལ་བལྟས་ན་མགོ་སྙོག་དེ་སེལ་ཐུབ་པ་རེད།

དགོན་པ་སོ་སོའི་ཆོས་སྤྱོད་ཁག་དང་འདོན་ཆོག་རིགས་འཚོལ་བསྡུ་བྱེད་སྐབས་མགོ་སྙོག་འགའ་ཤས་ཡོང་སྲིད། དེ་དག་ནི་གསུང་འབུམ་དང་དེབ་ཕྲེང་ཚུལ་གྱིས་མེད་པར་ཁ་འཐོར་རང་བཞིན་ཡིན། འགའ་ཤས་ཡོད་སྲིད་མོད་དགོན་པ་སོ་སོའི་ཕྱག་ལེན་འདོན་རིམ་སོ་སོར་ཡོད་པ་ལྟར་དེ་ལ་གོ་རིམ་གྱི་ངེས་པ་གཏན་ནས་མེད། 
སྡེ་ཚན་ཆེ་ཆུང་རིགས་མང་བ་དང་གོང་འོག་སྣོལ་ནས་ཡོད་པ། ཆད་པ་དང་ལྷག་པ་ལྟ་བུའི་རིགས་མང་པ་ོཡོད། དེའི་རིགས་ལ་ཨང་གྲངས་གཞིར་བཞག་དང་གཅིག་གྱུར་གྱི་ངེས་པ་མེད་པས། པར་འདེབས་བྱེད་སྐབས་ཨང་ལྟར་མ་བྱས་པར་པར་ཀྱང་རུང་བ་ཡིན།

**རྩོམ་པ་པོ་ངོས་འཛིན།**

ཧོབ་སྟེ་བསམ་ན་རྩོམ་པ་པོ་ངོས་འཛིན་བྱེད་རྒྱུ་ལས་སླ་མོ་ཞིག་ཡིན། རྒྱུ་མཚན་རྩོམ་པ་པོའི་གནས་ཚུལ་དཔེ་ཆ་སོ་སོའི་རྒྱབ་མདུན་གང་རུང་ཞིག་ལ་བཀོད་ཡོད་པར་འདོད་མོད། དེ་ལ་ངེས་པ་མེད་དེ་དཔེ་ཆ་རེ་རེ་བྱས་ནས་ཞིབ་འཇུག་བྱེད་སྐབས་དེའི་རིགས་ཀྱི་གནད་དོན་གང་མང་ ཞིག་སླང་ལ་འབུད་ཡོང་། རྒྱུ་མཚན་
བརྩོམས་ཆོས་གཅིག་ལའང་མི་སྣ་དུ་མ་དང་འབྲེལ་ཡོད། རྩོམ་པ་པོ་ངོ་མ་སུ་ཡིན་ཐད་རྩོད་པ་ཡོད་སའི་བརྩམས་ཆོས་འགའ་ཤས་ཡོད། དེའི་ཕྱིར་བརྩམས་ཆོས་ཤིག་ལ་མཚོན་ན་འབྲལ་ཐབས་མེད་པའི་མི་སྣ་འགའ་གཤམ་ནས་ངོ་སྤྲོད་བྱ། སྔ་མོའི་སྐབས་སུ་བོད་ཀྱི་བརྩམས་ཆོས་མང་ཆེ་བ་རྩོམ་པ་པོས་ངག་ཐོག་ནས་བཤད་
ཡི་གེ་བས་ཡི་གེར་བཏབས་པ་ཞིག་ཡིན་དུས། དེ་ལ་རྩོམ་པ་པོ། ཡི་གེ་བ། ཞུ་དག་པ། བསྐུལ་བ་པོ། སྦྱིན་བདག སྦྱིན་བདག་ལའང་དཔེ་བསྐྲུན་སྦྱིན་བདག སྣོག་ཚ་དང་ཤོག་གུའི་སྦྱིན་བདག་སོགས་ཡོད། པར་བྱང་སྨོན་ཚིག་རྩོམ་མཁན། རྩོམ་བསྒྲིག་པ། བསྒྱུར་རྩོམ་རིགས་ལའང་བསྒྱུར་བ་པོ། ཞུ་ཆེན་གྱི་ལོ་ཙཱ་བ་དང་ཞུ་ཆུང་གི་
ལོ་ཙཱ་བ། ཐེངས་དང་པོ་བསྒྱུར་མཁན་དང་ཐེངས་གཉིས་པ་བསྒྱུར་མཁན། ཕྱོགས་བསྒྲིག་པ། སོགས་ཀྱི་མཚོན་པའི་མི་སྣ་དུ་མ་ཞིག་ཡོད། 

ངེད་ཚོགས་པས་དེ་དག་གི་སྤྱི་མིང་ལྟ་བུར་(Creator) གསར་བཟོ་མཁན་ཞེས་བཏགས་ཡོད། རྒྱུ་མཚན་དེ་དག་གི་མཚོན་བོད་ཀྱི་སྔ་མོའི་བརྩམས་ཆོས་གང་མང་ཞིག་གི་རྩོམ་པ་པོ་སུ་ཡིན་གསལ་ཆ་མེད་པར་ལྷག་ཡོད་པ་བཞིན་རེད།མདོར་ན་གོང་བཀོད་ཀྱིི་རྩོམ་པ་པོ་དང་དེ་འབྲེལ་གྱི་མི་སྣ་རྣམས་ནོར་འཛོལ་རིགས་
མི་འབྱུང་བའི་ཐབས་ལ་གཟབ་ནན་གྱིས་འབད་དགོས་པ་ཡིན།

**གནད་དོན་དེ་ཙམ་མེད་པའི་དཔེ་ཆ་ཁག**

དེང་དུས་ཀྱི་སྐབས་སུ་རྒྱལ་སྤྱི་རང་བཞིན་གྱི་དཔེ་བསྒྲིག་གི་རིམ་པ་གཏན་འབེབས་ཤིག་ཡོད་དུས་དེ་དག་གི་མགོ་སྙོག་དེ་ཙམ་མེད་པ་རེད། ཞོར་འཕྲོས་ཚུལ་གྱིས། ཚིག་མཛོད་སྒྲིག་མཁན་ཞིག་ལ་མཚོན་ན་མི་སྣ་ཧ་ཅང་མང་པོ་ཞིག་གིས་བསྡུ་བསྒྲིག་དང་རྩོམ་འབྲི་བྱས་ཡོད་མོད། མཐའ་དོན་དཔེ་ཆ་དེའི་ཐོག་འགོད་རྒྱུའི་
མིང་ནི་ཚོགས་པ་དེའི་སྦྱིན་བདག་གམ་ཡང་ན་དེའི་མགོ་གཙོ་ལས་རིགས་དེར་མགོ་ནས་མཇུག་པར་མཉམ་ཞུགས་བྱས་མེད་མཁན་ཞིག་གི་མིང་རྒྱག་སྲིད་པ་རེད། དེའི་མགོ་གཞུག་ཀུན་ལ་ལས་ཀ་བྱེད་མཁན་གྱི་མི་སྣའི་མིང་ཕལ་ཆེར་མི་གསལ་བ་དང་། ཡོད་ཀྱང་ཟུར་ཞིག་ན་ཉམ་ཆུང་ཞིག་གི་ཟོལ་གྱིས་བཀོད་ཡོད་པ་རེད།

**རྩོམ་པ་པོ་གཅིག་ལ་མིང་དུ་མ་ཡོད་པ།**

སྔ་མོའི་པོ་ཏི་ཁག་གི་ནང་རྩོམ་པ་པོ་དང་རྩོམ་བསྒྲིག་པ། དེ་འབྲེལ་གྱི་མི་སྣ་རྣམས་གཤམ་གྱི་མཛད་བྱང་ནང་འགོད་སྲོལ་ཡོད་པ་རེད། རྩོམ་པ་པོ་ངོས་འཛིན་ཐད་ཀྱི་དཀའ་ངལ་གཙོ་བོ་གཅིག་ནི་མི་གཅིག་ལ་མིང་མི་འདྲ་བ་སྣ་ཚོགས་ཤིག་ཡོད་དུས། རྩོམ་པ་པོ་གཅིག་གི་བརྩམས་ཆོས་རེ་རེའི་ནང་
མིང་མི་འདྲ་བ་འགའ་རེ་བརྒྱབ་ཡོང་དུས་དེ་མི་གཅིག་ཡིན་མིན་ཐད་ཀྱི་དྲི་བ་ཞིག་ཡོང་བསྡད་ཡོད་པ་རེད། དཔེར་ན། མི་གཅིག་ལ་བྱིས་དུས་ཀྱི་མིང་། ཕ་མས་བཏགས་པའི་གཅེས་མིང་། རབ་ཏུ་བྱུང་དུས་དགེ་ཚུལ་གྱི་མིང་། དགེ་སློང་གི་མིང་། དབང་གི་གསང་མིང་། སྒྲ་མིང་། རུས་མིང་། པུར་མིང་། ཡུལ་མིང་གིས་བཏགས་པ། གོ་སའི་དབང་གིས་བཏགས་པ། གདུང་རྒྱུད་ཀྱི་མིང་། སྐུ་ཕྲེང་རིམ་བརྒྱུད་ཀྱིས་བཏགས་པ། ལེགས་སྦྱར་སྐད་ཀྱིས་བཏགས་པ་སོགས་མིང་སྣ་ཚོགས་ཡོད།

དཔེར་ན། རྫ་དཔལ་སྤྲུལ་གྱི་མིང་གི་རྣམ་གྲངས།

![Screen.png](../img/xn/image_121212.png)

**བརྗོད་གཞི་དང་དཔེ་སྒྲོམ་ཨང་།**

དཔེ་མཛོད་ཅིག་ལ་མཚོན་ན་ལྟ་བདེ་དང་འཚོལ་བདེ་ཆེད་དཔེ་ཆ་ཁག་གི་བརྗོད་གཞི་གཅིག་པ་ཁག་ཕྱོགས་གཅིག་ལ་བཞག་སྲོལ་ཡོད། དཔེ་ཆའི་བརྗོད་གཞི་ཁག་གི་མིང་བྱང་དཔེ་སྒྲོམ་རེ་རེའི་གདོང་མདུན་ལ་བཀལ་ཡོད། དེའི་ཕྱིར་བརྗོད་གཞི་དང་དཔེ་སྒྲོམ་གཉིས་གཞི་གཅིག་དང་ཁྱིམ་གཅིག་གི་ཚུལ་གྱིས་ཡོད། སྤྱིར་དཔེ་མཛོད་ནི་རིག་པའི་བང་མཛོད་ཅིག་ཡིན་ཕྱིན་དེ་ལ་དེར་བརྟེན་གྱིས་རྒྱལ་སྤྱི་རང་བཞིན་གྱི་དཔེ་མཛོད་རིག་པའི་གཞུང་ལུགས་ཡོད། སྤྱིར་བཏང་དཔེ་མཛོད་ཁག་ལ་སྡེ་ཚན་ཆེན་པོ་གཉིས་ཡོད།

དང་པོ། པར་གཞི་དཀོན་པོའི་རིགས་ཀྱི་དཔེ་ཆ་ཁག་གཙོས་པའི་མ་ཕྱི་རྣམས་ཉར་ཚགས་ཁོ་ན་བྱེད་སའི་སྡེ་ཚན་གཅིག་ཡོད། དེའི་ནང་དཔེ་དེབ་རེ་རེ་མ་གཏོགས་ཉར་སྲོལ་མེད། དཔེ་ཆ་དེ་རིགས་གཞན་ལ་ལྟ་ཀློག་ཆེད་གཡར་སྲོལ་མེད།
གཉིས་པ། སྡེ་ཚན་འདིའི་ནང་བཞུགས་པའི་དཔེ་ཆ་ཁག་ཀློག་པ་པོས་བལྟ་ཀློག་གཡར་གསུམ་བྱེད་ཆོག་པ་ཡིན། སྡེ་ཚན་འདིའི་ནང་དཔེ་དེབ་གཅིག་ཡིན་བ་གང་ཞིག་ཆ་དུ་མ་ཉར་ཚགས་བྱེད། འཛམ་གླིང་ན་རྒྱལ་ཁབ་དང་མི་རིགས་སོ་སོར་རང་རང་གི་ཐུན་མིན་གྱི་ཁྱད་ཆོས་ལྡན་བའི་དཔེ་མཛོད་ཁང་དུ་མ་ཡོད་རུང་།
ཨ་རིའི་གྲོས་ཚོགས་གོང་མའི་དཔེ་མཛོད་ཁང་ (library of Congress) ནི་རྒྱལ་སྤྱི་རང་བཞིན་གྱིས་སྐད་གྲགས་ཆེ་བ་དང་དཔེ་མཛོད་ཀུན་ཀྱི་བཟང་བོའི་མིག་དཔེ་ལྟ་ས་གཅིག་པུ་ཡིན། རྒྱུ་མཚན་དཔེ་མཛོད་དེའི་ཐུན་མོང་མ་ཡིན་བའི་དཔེ་ཆ་ཉར་ཚགས་དང་སྒྲིག་འགོད་ཀྱི་ཁྱད་ཆོས་དང་ཐབས་ལམ་དེ་ཡིན། དེང་སང་འཛམ་གླིང་གི་དཔེ་མཛོད་ཁག་གིས་མ་གཞིའི་དཔེ་ཆ་ཉར་ཚགས་དང་སྒྲིག་འགོད་ཀྱི་མ་དཔེ་དེ་ལ་བལྟས་ནས་ནང་གསེས་སྡེ་ཚན་རིགས་རང་རང་གི་ཁྱད་ཆོས་ལྡན་པའི་འཛུགས་བསྐྲུན་བྱེད་བཞིན་ཡོད།

དཔེ་མཛོད་དེའི་དཔེ་ཆ་ཁག་ལ་དཔེ་ཨང་སྤྲོད་སྟངས་ཐད་ལ་རིགས་གཉིས་ཡོད་དེ། (classification Number) དང་པོ། དཔེ་ཆའི་བརྗོད་བྱ་གཞིར་བཟུང་གིས་སྡེ་ཚན་དབྱེ་འབྱེད་བྱེད་པ་དང་དཔེ་སྒྲོམ་རེ་རེའི་གདོང་མདུན་དུ་བརྗོད་བྱ་ཁག་གི་མིང་བྱང་བཀལ་ཡོད།
གཉིས་པ། དེབ་སྐྱེལ་ཨང་གཞིར་བཟུང་གིས་དཔེ་ཆ་སོ་སོར་དཔེ་ཨང་རེ་སྤྲད་པ་དང་སྡེ་ཚན་སྒྲིག་པ་བཅས་ཡོད། (Control Number) དེ་བརྗོད་བྱ་དང་འབྲེལ་བ་མེད། ཨིན་ཡིག་གི་གསལ་བྱེད་གཞིར་བཟུང་གིས་སྡེ་ཚན་བསྒྲིག་ཡོད། དཔེེར་ན། སྡེ་ཚན་(A) ནི་དཔེ་ཚོགས་རིགས་ཡིན། སྡེ་ཚན་(B) ནི་ཆོས་ལུགས་དང་སེམས་ཁམས་རིག་པའི་དཔེ་ཆ་ཁག་ཡིན། སྡེ་ཚན་(Z) དཔེ་མཛོད་རིག་པའི་སྐོར་ཡིན་པ་ལྟ་བུ་ཡིན། དེ་དག་རེ་རེར་ནང་གསེས་སྡེ་ཚན་མང་པོ་བཟོས་ཡོད། དེའི་ནང་གསེས་ཆོས་ལུགས་ཆུང་ཚགས་རིགས་སྡེ་ཚན་གཅིག་གི་ནང་བཞག་ཡོད་པ་དང་། ནང་དོན་རིག་པ་སྡེ་ཚན་འདིའི་ནང་གསེས་(B-10) ཡིན་པ་ལྟ་བུ་རེད།

**བོད་ཀྱི་སྲོལ་རྒྱུན་དཔེ་མཛོད་ནང་གི་དཔེ་ཆའི་སྒྲིག་སྟངས།**

བོད་ཀྱི་སྲོལ་རྒྱུན་དཔེ་མཛོད་ཁག་ན་དཔེ་ཆ་སྒྲིག་འགོད་ཐད་སྡེ་ཚན་ཆེན་པོ་གཉིས་ཡོད་དེ། དང་པོ། སྤྱིར་བཏང་གི་དཔེ་ཆ་ཁག་ཕྱོགས་གཅིག་ལ་སྒྲིག་འཇོག་བྱེད་པ་དང་། གཉིས་པ། འཛིན་རིམ་གཞིར་བཟུང་གིས་དཔེ་ཆའི་རིགས་སྒྲིག་འགོད་བྱེད་པ་ཡིན། སྡེ་ཚན་དབྱེ་སྟངས་ལ་དེ་ཙམ་གྱི་བརྟན་པོ དང་གཏན་འབེབས་ཤིག་མེད་པར་སྣང་སྟེ། ཆ་རྐྱེན་ལྡན་བའི་དཔེ་མཛོད་ཅིག་ཡིན་ན་སྤྱིར་བཏང་གི་དཔེ་མཛོད་ལྟར་འཇོག་མོད། རིགས་གཅིག་གིས་ཆོས་རྒྱུད་སོ་སོ་གཞིར་བཞག་གིས་སྒྲིག་འགོད་བྱེད། ཡང་རིགས་གཅིག་གིས་གསུང་འབུམ་ཁག་ཕྱོགས་དང་དཔེ་ཚོགས་རིགས། དེབ་ཕྲེང་ཅན་རྣམས་ཕྱོགས་གཅིག་ལ་སྒྲིག དཔེ་དེབ་གཅིག་ཅན་རིགས་ཕྱོགས་གཅིག་ལ་བསྒྲིག་པ་ཡིན།

ལ་ལས་དཔེ་གཟུགས་ཅན་གྱི་ཕྱག་དཔེ་རྣམས་ཕྱོགས་གཅིག་ལ་བཞག དེ་ལའང་དཔེ་གཟུགས་ཆེ་ཆུང་ལ་ལྟོས་ཏེ་བསྒྲིག་པ་དང་། སྟབས་བདེ་མིན་ལ་ལྟོས་ནས་དེབ་རིགས་ཡང་ཕྱོགས་གཅིག་ནས་རིམ་པར་བསྒྲིག རིགས་གཅིག་གིས་སྟབས་བདེ་ཡོང་ཆེད་གསུང་འབུམ་ཁག་ དང་དེབ་ཕྲེང་ཅན་གྱི་རིགས་ནས་ཉེར་མཁོའི་ཕྱག་
དཔེ་རིགས་ཁ་བཀྲལ་ཏེ་འཇག་པ་དང་ཡང་ན་བརྗོད་གཞི་གཞིར་བཟུང་གིས་སྡེ་ཚན་དགར་ནས་བཞག་པའང་ཡོད། འགའ་རེས་དཔེ་བསྐྲུན་ཁང་སོ་སོས་པར་བའི་དཔེ་ཆ་ཁག་ཕྱོགས་གཅིག་ལ་བསྒྲིག་པ་དང་། ཡང་ན་མདོའི་རིགས་ཕྱོགས་གཅིག་ལ་བསྒྲིག་པ་དང་སྔགས་རིགས་ཕྱོགས་གཅིག་ལ་བསྒྲིག དེའི་ནང་གསེས་སོ་སོར་ཕྱེས་ནས་རྒྱུད་སྡེ་སོ་སོའི་རིགས་རིམ་པར་བཞག་པའང་ཡོད། བོད་ཀྱི་དཔེ་མཛོད་མང་ཆེ་བའི་སྒྲིག་འགོད་དེ་ལྟར་ཡིན་སྟབས་གཟབ་ནན་དང་རྒྱུས་ ལོན་ལེགས་པར་བྱས་ཏེ་དགོས་ངེས་ཀྱི་དཔེ་ཆའི་རིགས་འཚོལ་ཞིབ་དང་པར་འདེབས་བཤེར་འབེབས་བྱེད་རྒྱུ་དེ་གནད་དོན་ཡིན།

**དཔེ་རྟགས་དང་དེབ་སྐྱེལ་ཨང་།**

ཨ་རིའི་གྲོས་ཚོགས་གོང་མའི་དཔེ་མཛོད་ལམ་ལུགས། གོང་དུ་བརྗོད་བྱ་བཞིར་བཟུང་གི་དཔེ་སྒྲོམ་སྒྲིག་སྟངས་ཐད་ཀྱི་འགྲེལ་བཤད་སྔོན་སོང་ལྟར། དཔེ་དེབ་རེ་རེར་རྒྱལ་སྤྱི་རང་བཞིན་གྱིས་དཔེ་རྟགས་(ISBN) ཨང་གྲངས་13 རེ་སྤྲད་ཡོད། དཔེ་ཆ་དེ་ཉར་ཚགས་བྱེད་སྐབས་སུ་དཔེ་རྟགས་
ཨང་འདི་གཞིར་བཟུང་གིས་ཉར་བཞིན་ཡོད། པར་གཞི་གཅིག་པའི་དཔེ་དེབ་དེ་ལ་པར་གྲངས་ག་ཚོད་ཡོད་རུང་དཔེ་རྟགས་ཨང་གཅིག་པ་ཡིན། དཔེ་ཆ་དེ་འཚོལ་བདེ་བའང་ཡོད། དཔེར་ན། དཔེ་མཛོད་དྲ་རྒྱའི་ནང་དཔེ་དེབ་དེའི་དཔེ་རྟགས་ཨང་བླུགས་ཏེ་བཙལ་ན་ཐད་ཀར་དེའི་གནས་ཚུལ་ཞིབ་ཕྲ་རྙེད་ཐུབ་པ་ཡིན། ད་དུང་དཔེ་མཛོད་སོ་སོས་རང་རང་གི་ལུགས་ལྟར་དཔེ་དེབ་རེ་རེར་སྟངས་འཛིན་ཨང་ཞིག་སྤྲད་ཡོད། ཨ་རིའི་གྲོས་ཚོགས་གོང་མའི་་དཔེ་མཛོད་ཀྱིས་(LCCN) (library of congress control number) ཨ་རིའི་གྲོས་ཚོགས་གོང་མའི་དཔེ་མཛོད་སྟངས་འཛིན་ ཨང་ཟེར་བའི་ཨང་ཀི་བཅུ་ཅན་
ཞིག་དཔེ་དེབ་རེ་རེར་སྤྲད་ཡོད། ཨང་ཀི་དང་པོ་བཞི་དེས་དཔེ་དེབ་དེ་དཔེ་མཛོད་ལ་འབྱོར་ལོ་སྟོན་པ་དང་། ཕྱི་མའི་ཨང་གྲངས་དྲུག་དེས་དེབ་རང་གི་ཨང་རྟགས་མཚོན་པར་བྱེད། བརྗོད་གཞི་དང་འབྲེལ་བའི་དཔེ་སྒྲོམ་ལ་ཨང་(LCC) ཟེར་བ་ཞིག་ཀྱང་སྤྲད་ཡོད།

**BDRC བརྩམས་ཆོས་ཁག་ལ་མིང་འདོགས་སྟངས།**

ལས་རིགས་འདི་ལ་ཆ་རྒྱུས་མེད་མཁན་རིགས་ལ་མགོ་སྙོག་ཏོག་ཙམ་ཡོད་སྲིད། རྒྱུ་མཚན་དཔེ་མཛོད་སོ་སོས་རང་རང་གི་ལུགས་ལྟར་དཔེ་དེབ་རེ་ལ་ཨང་གྲངས་གསར་བ་རེ་སྤྲོད་བཞིན་ཡོད་པས་ཡིན། དཔེར་ན། ངེད་ཚོགས་པ་ (BDRC) ནང་བསྟན་དཔེ་ཚོགས་ལྟེ་གནས་ ཀྱིས་བརྩམས་ཆོས་རེ་ལ་ཨང་གྲངས་རེ་སྤྲད་ཡོད། དང་པོ་ཨིན་ཡིག་ W ཞིག་ནས་འགོ་བརྩམས་ཡོད། དེ་ནི་ཨིན་ཡིག་ནང་(Work) ཞེས་པའི་བསྡུས་མིང་ཡིན། ངེད་ཚོགས་པས་ཨིན་ཡིག་ནང་(work)ཞེས་པ་བརྩམས་ཆོས་ཀྱི་དོན་ཡིན། དེའི་རྗེས་ཨང་བསྒྱུར་འབྲེལ་མཐུད་པའམ་བཤེར་འབེབས་ཆོག་མཆན་སྤྲོད་མཁན་གྱི་མིང་མཚོན་བྱེད་ཨིན་ཡིག་གཉིས་བཞག་ཡོད། དཔེར་ན། PD ནི་དཔལ་རྡོར་གྱི་མིང་མཚོན་བྱེད་དང་། CN ནི་ཆང་བདག་མཚོན་བྱེད་ཡིན། དཔེར་ན། ཨན་ཡིག་གི་ w དང་ཆོག་མཆན་སྤྲོད་མཁན་གྱི་མིང་མཚོན་བྱེད་ཨན་ཡིག་CN དེ་ནས་དེབ་རང་མཚོན་བྱེད་ཨང་ཀི་མང་ཙམ་སྤྲད་ཡོད་པ་རེད། གཤམ་གྱི་དཔེ་རིས་ལ་གཟིགས་རོགས།

![Screen༡.png](../img/xn/image_2q.png)

མཐའ་དོན་ཨང་ཅན་དཔེ་མཛོད་དོ་དམ་པ་དང་ཡང་ན་འབྲེལ་མཐུད་པ་གང་རུང་ལ་སྐད་ཆ་དྲིས་ན་ཁ་གསལ་ཆགས་ངེས།
























